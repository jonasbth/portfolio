---
Title: Design principer
Description: Analys av webbplatsers designprinciper
---

Några personwebbsidors designprinciper
=======================

Uppgiften handlar om analysera vilka designprinciper och designelement som har använts av tre olika webbplatser
inom kategorin personsidor. Frågeställningar som beaktas är om designen gynnar webbplatsens mål och syfte, och om
vilken känsla designen ger. Slutligen analyseras [denna webbplats](%base_url%) enligt samma mall som de tre förmodat
professionella exemplen.

Urval
-----------------------

Två av webbplatserna hittade jag via [Typography Handbook](https://typographyhandbook.com/): [Zell Liew](https://zellwk.com/blog/) och
[Paul Irish](https://www.paulirish.com/), och den sista efter en Google-sökning på "design blogs": 
[Kristina Verner](https://kristinadeverdier.com/).

Metod
-----------------------

Ett antal (20) designprinciper och designelement finns beskrivna i artikeln [Design elements and principles](https://www.canva.com/learn/design-elements-principles/).
De är som följer: Line, Scale, Color, Repetition, Negative space, Symmetry, Transparency, Texture, Balance, Hierarchy, Contrast,
Framing, Grid, Randomness, Direction, Rules, Movement, Depth, Typography och Composition.

Det kan dock vara lite för många, samtidigt som alla principer och element kanske inte finns med. Inom det lite mera generella ämnet konst (art),
talar man om ett antal [konstelement (art elements)](https://en.wikipedia.org/wiki/Elements_of_art), som kan vara följande sju stycken:
Line, Shape, Form, Space, Texture, Color and Value. Line, Shape och Form syftar på antalet dimensioner i rummet som elementet har
(1, 2 eller 3). Space inkluderar både positiv och negativ space, där det senare syftar på mellanrummet mellan objekt. Med Value menas hur
ljust eller mörkt ett objekt är, vilket är samma benämning som används när man anger en färg i HSV-systemet (Hue, Saturation, Value).

Sammansättningen av konstelementen kan i sin tur göras enligt ett antal konstprinciper (art principles), som kan vara olika många beroende
av vilken källa man tittar i, men torde vara minst [sju stycken](https://youtu.be/eapeL2fwdc8): Contrast, Unity, Balance, Emphasis, Variety,
Movement och Pattern. Till dessa kan man lägga följande som dyker upp i olika källor: Scale, Proportion, Rhythm, Perspective, Depth,
Harmony, Repetition och Hierarchy. Totalt summerar detta till 15 konstprinciper, som vi även skulle kunna betrakta som principer för design.
Nu är detta inte en exakt vetenskap, och många principer sammanfaller i större eller mindre del med varandra.

Resultat
-----------------------

### Paul Irish

![Paul Irish](../image/analysis/PaulIrish.png) {.float-left .medium-large}

[Paul Irish](https://www.paulirish.com/) webbplats är en personlig blogg där han skriver om i huvudsak front-end webbutveckling relaterat till HTML och CSS.
Bloggen var mest aktiv under tiden 2006-2012, vilket jag tycker visar sig i designen, som har typiska drag från tiden runt 2010. Det är en tydlig
inramning av texten med en grå bakgrund på HTML-elementet som lyser igenom på sidorna av själva texten som står mot en ljusare bakgrund. Det finns
en del tidstypiska gradienter i menyn och footern som ger en skuggeffekt. Färgerna går i grått med underrubriker (H4) i en grön färg (#080) och
länkar i en blå färg (#1863a1). Vad gäller typsnitt så används Lato i rubriker och Droid Sans i brödtext. De är rätt lika varandra enligt mig.

Webbplatsen tjänar sitt syfte att förmedla kunskap och visa på författarens kompetens, men utmärker sig inte designmässigt, utan ger ett
lite utdaterat intryck.

Om man skulle försöka identifiera några designprinciper så skulle det kunna vara inramningen av artiklarna (framing) och uppdelningen i
header, footer, sidebar och main content (grid). Ett designelement är tvådimensionella ytor (shape), och ett annat olika gråa nyanser (value).

### Zell Liew

![Zell Liew](../image/analysis/ZellLiew.png) {.float-left .medium-large}

[Zell Liew](https://zellwk.com/blog/) är en front-end webbutvecklare som Paul Irish, men på en sannolikt lägre teknisk nivå, och lite mera inriktad
mot design. Webbplatsen känns modernare med en jämnt vit bakgrund utan någon inramning förutom en bred röd (#fd256e) horisontell linje högst upp
och även som en avgränsning mot footern. Det är mycket vita ytor och stor storlek på texten. Bloggrubrikerna har en blå färg (#4453f1), och är
satta i en serif (FreightText Pro). Brödtexten är i en sans-serif (FreightSans Pro).

Webbplatsen tjänar sitt syfte att sälja in den frilansande Zell. Den känns tydligt designad med ett enkelt uttryck och mycket luft.

Man kan identifiera några designprinciper som använts: Det finns en balans i textens komposition med artiklarna lite till vänster balanserad
av menyn, som sträcker sig ut mot höger. Det finns en rörelse i Z-logotypen, som vecklas ut till "Zell" om man hovrar musen över. Några
designelement är den horisontella röda linjen, negativ space i de stora fria ytorna, och den röda kontrasterande färgen. Den blå rubrikfärgen
känns dock mindre lyckad enligt mig.

[Huvudsidan](https://zellwk.com/) skiljer sig lite från bloggsidorna i och med att det finns en stor bakgrundsbild av den talande Zell som
täcker en stor del av sidan. Annars är den röda horisontella linjen den samma, och den återkommer också i ett formulär där man kan
fylla i namn och e-postadress.

### Kristina Verner

![Kristina Verner](../image/analysis/KristinaVerner.png) {.float-left .medium-large}

[Kristina Verner](https://kristinadeverdier.com/), eller som webbadressen antyder, Kristina De Verdier, är en renodlad designer, vilket också
kan anas av webbplatsens utformning. Den visar en transparent bild på Kristina, där bilden anpassar sig exakt efter webbfönstrets storlek.
Den enda texten är "Kristina Verner Designer" centrerat på sidan. Längre ned på sidan, under bilden, finns ett horisontellt fält i en grågrön
färg (#D5D8CE) med en kort hälsning och presentation. Under det, ytterligare ett fält i en mörkare grönaktig nyans (#293727) med uttalanden från kunder
till Kristina. Texten stannar till i några sekunder och sveper sedan till vänster och ersätts med ett nytt uttalande. Längst ned finns ett vitt
fält med kontakt info.

Det valda typsnittet är Source Sans Pro, men det renderas inte på grund av ett fel "Failed to decode downloaded font", så istället visas
"fallback fonter", Times New Roman och Arial. En annat litet bekymmer är att webbsidan ibland tar väldigt lång tid på sig att ladda. Den
verkar vänta på något ifrån Web Archive.

Webbplatsen kan tjäna sitt syfte att sälja in Kristina, men den har några tekniska bekymmer med framförallt typsnitten, vilket drar ned
betyget. Den har också väldigt lite information, med bara en sida, men det kanske är tillräckligt?

Några designprinciper som använts kan vara: Skala (scale), där den transparenta bilden består av en större och en mindre överlagrad bild
av Kristina. Transparens är en tydlig designprincip, och rörelse, med texten som sveper åt höger. Identifierbara designelement är negativ
space, med mycket fria ytor, och value med omväxlande ljus och mörk bakgrund till texten.

Analys
-----------------------

Undersökningen grundar sig på tre olika webbplatser, som är tämligen slumpmässigt utvalda. Det är ett litet urval, så några större generella
slutsatser kan man inte dra. Lite av tanken med urvalet var att presentera tre olika webbplatser med olika grad av medvetenhet om design.
Det första exemplet med Paul Irish representerar en tämligen låg fokusering på design. Den använder sig av lite gradienter, vilket sannolikt
gav ett modernare intryck runt år 2010 än vad som krävs för att hänga med idag. Zell Liews webbplats ger ett modernare intryck och är kanske
den jag skulle ge högst betyg av de tre undersökta. Jag gillar den stora texten, balansen och de fria ytorna, även om färgvalet kanske kunde
gjorts bättre. Kristina Verners webbplats har en del brister jag nämnt ovan. Det som sticker ut är den transparenta bilden som täcker hela
sidan.

Färgvalet på de tre webbplatserna är ganska sparsmakat, med mest vitt och gråa nyanser, vilket egentligen inte räknas som färg. De färger jag
dokumenterat ovan faller för varje webbplats inom ett analogt färgschema, färgerna ligger på samma sida av färghjulet men är inte monokroma.

Analys av den egna webbplatsen
-----------------------

Nu skall vi analysera den egna webbplatsen på liknande sätt som ovan. Det finns en del begränsningar i och med att webbplatsen är uppbyggd
för att uppfylla ett antal krav i de olika kursmomenten. Vad gäller sidhuvudet har jag behållit strukturen som följde med defaulttemat i
Pico. Jag har lagt till en transparent gradient i svart som gör att det blir mörkare högre upp. I det mörka temat lägger jag en transparent
radiell gradient runt fågeln för att den skall synas mot den mörka bakgrunden. Användningen av transparenta gradienter kan räknas som en
designprincip.

Sidfoten har jag nära svart (#222) i både det ljusa och mörka temat. I det mörka temat har jag lagt en transparent gradient som gör att det
ljusnar mot sidans botten. I det ljusa temat får man en kontrasteffekt mellan den mörka sidfoten och den ljusa bakgrunden i övrigt.

Angående färger har jag varit mycket sparsam, det mesta går i vitt, svart och grått. Om man hovrar över menyvalen sätter jag en orange bakgrundsfärg
(#fea400) med en border-radius. Färgen är densamma som i fågelfigurens näbb. För länkarna använder jag samma grönblåa nyans som i Pico-loggan
(#2eae9b), som visas på Om-sidan, dock gjorda lite mörkare med color.scale() funktionen i SASS. För kod (code) använder jag en förmörkad version
av den orangea färgen. Lägger man in den orangea och grönblåa färgen i ett färghjul, ser man att de ligger ett drygt tredjedels varv från varandra,
vilket innebär att färgschemat ligger mellan en halv triad och komplementärt.

Om vi tittar på typsnitt, så har jag valt en sans-serif "Cabin" till rubriker, och en italic serif "Lora" till brödtext. Ett lite mera artistiskt
val har jag gjort till undertiteln i headern (texten "Jonas portfölj"), ett kursivt typsnitt "Amatic SC". För kod använder jag en monospace
"Source Code Pro". Valet av typsnitt till brödtexten är kanske inte helt idealt ur ett läsbarhetsperspektiv, för det bör man väl använda en
sans-serif. Det ger dock kanske ett lite mera personligt uttryck?

Framförallt samlingssidan för teknologier lade jag rätt mycket tid på, och där kan man nog hitta ett flertal designprinciper. Det finns en
symmetri och balans mellan de olika teknologiboxarna. Det finns ett djup i boxarna skapat av box-shadow. Det ligger också en transparent gradient
som bakgrund i boxarna, och jag har använt en text-shadow till texten. När man hovrar över boxarna ändrar jag skuggningen och förskjuter texten,
vilket ger ett intryck av rörelse.

För att nämna några designelement jag använt, så räknas färgen dit, jag har också en horisontell linje under huvudrubriken som ger en
avgränsning mellan sidhuvud och text. Det finns en del negativ space i sidhuvudet och på sidorna (om man inte smalnar av fönstret för mycket).
Typografi kunde man räkna som ett designelement för sig, eller så klassificerar man det som en typ av linje.

Sammantaget kan man tycka att jag fått med tillräckligt med designprinciper och element för att uppfylla kursmomentets krav. Dock har jag gjort
ett försök att göra fotogalleriet lite mera intressant med olika storlekar och överlappning av fotografierna i grid:et. Jag använde en
box-shadow under bilderna, och det finns en del hovereffekter. Olika skala på bilderna skulle kunna kvala in under designprincipen skala (scale).
En slumpmässig placering av bilderna bidrar till "randomness" och det finns något regelbrytande i kompositionen, dvs. "rules". De två sista
designprinciperna är dock kanske något oegentliga. Man kanske istället skall benämna det variation (variety)?

Övrigt
-----------------------

Denna undersökning gjordes av undertecknad på egen hand.
